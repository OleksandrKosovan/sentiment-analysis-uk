Придбав 20.08.2015р.  в Інтернет-магазині «Цитрус» iPhone 5c 16Gb white Apple ref slim box IW (Новый).
При отриманні телефону у відділені Нової пошти зіткнувся з наступною проблемою - телефон не включався. Розраховуючи на те, що він розряджений (а новий телефон був потрібен терміново), ризикнув та підписав акт прийому-передачі товару. Однак, у процесі експлуатації телефону зіткнувся з наступними проблемами:
1) Активувати телефон вдалося лише через iTunes;
2) Телефон не під’єднувався до мережі мобільного оператора;
3) Після кількох годин перебування телефону в режимі очікування в обох нижніх кутах дисплей почав мерехтіти,
4) Телефон не під’єднувався до App Store,
5) Неможливо було виставити актуальну дату і час.
Детально ознайомившись з умовами повернення телефону на сайті Інтернет-магазину «Цитрус», з законом «Про захист прав споживачів» та з коментарями покупців на Hotline, зрозумів, що при заміні телефону, є ризик одні проблеми змінити на інші, а як результат - потрачений час і нерви. Прийняв рішення повернути гроші за телефон, позаяк він був неналежної якості і його неможливо було використовувати за призначенням. 
22.08.2015р. звернувся в службу підтримки з даною проблемою, в результаті чого менеджер вислав ряд документів для оформлення заяви на повернення/обмін пристрою.
У зв’язку зі святами телефон було відправлено в сервісний центр на діагностику 25.08.2015 р. Безпосередньо перед відправкою в присутності оператора Нової пошти телефон та упаковку було сфотографовано з різних ракурсів (як виключений, так і включений, особлива увага на дисплей), також представник Нової пошти у коментарі до ТТН засвідчив, що механічних пошкоджень не було виявлено. В Одесу телефон прибув 27.08.15р., представником сервісного центру пристрій було прийнято 28.08.2015 р. 
Оскільки, згідно законодавства, повернення коштів за товар неналежної якості відбувається протягом 14 днів з моменту отримання даного товару продавцем, потрібно було зафіксувати дату отримання телефону, з труднощами це вдалося зробити 31.08.2015, з сервісного центру надіслали квитанцію, в якій було вказано, що в процесі зовнішнього огляду на дисплеї було виявлено мікроподряпину. Черговий раз подзвонивши в сервісний центр, з даного приводу у відповідь на моє зауваження, що на фотографіях (зроблених мною у присутності працівника Нової Пошти, який засвідчив відсутність механічних пошкоджень) відправленого мною телефону жодних подряпин немає, отримав коментар працівника сервісного центру, що позаяк на фотографіях даного телефону мікроподряпини не зафіксовано, це не вплине на повернення коштів. Сконтактувавшись з менеджером служби підтримки стосовно подальших дій, дізнався, що від сервісного центру має надійти акт технічного стану пристрою, на основі якого юристи відхиляють заяву або візують її на повернення коштів. Сервісний центр пообіцяв направити даний акт в Цитрус 2.09.2015р., а в результаті дана справа переносилась з дзвінка до дзвінка аж до 16.09.2015р. Цього ж числа отримав від юристів добро на повернення коштів. Кошти у повному обсязі надійшли 21.09.2015р. Таким чином, по законодавству маємо 14 днів, а по факту - місяць.
Як підсумок: у випадку, якщо ви зіткнетеся з подібною проблемою, хотів би дати декілька порад: 
1 Не приймайте телефон, якщо він розряджений, при замовленні наполягайте, щоб його зарядили перед відправкою, оскільки на місці ви не зможете його адекватно оглянути та оцінити його працездатність.
2. При отриманні товару уважно огляньте його на наявність механічних пошкоджень (подряпин, потертостей, тощо).
3. Стосовно оформлення документів, які Вам надішлють зі служби підтримки (при поверненні товару):
«Квитанция о приеме товара на диагностику / ремонт» - у даному документі потрібно перекреслити ті нюанси, з якими ви не погоджуєтесь, оскільки, згідно законодавства України, повернення коштів за товар проводиться протягом 7 днів, а у випадку якщо потрібно провести діагностику, то не більше 14 днів, якщо інше не погоджено сторонами. Діагностика проводиться за рахунок продавця. 
Щодо оплати доставки, згідно законодавства доставку вагою до 5 кг до сервісного центру оплачує покупець (у моєму випадку довелось сплатити 80 грн. за адресну доставку до сервісного центру «Интерком-сервис»).
Майте на увазі, що підписуючись у полі «С вышеуказанным согласен Потребитель Пупкін І.В.», ви погоджуєтесь з тими висновками, які після діагностики впише сервісний центр вище. 
«Заявление о товаре ненадл. качества» - в інтернеті достатньо зразків даної заяви, тому до оформлення віднесіться відповідально і чітко опишіть проблему, у зв’язку з якою ви товар повертаєте.
4 Відправка товару.
Обов’язково сфотографуйте/зніміть на відео товар (включений/виключений) та упаковку, а також комплектацію перед відправкою в присутності представника Нової пошти (пересвідчившись, що фотографії/відео належної якості) та попросіть представника НП в коментарі ТТН засвідчити, що механічних пошкоджень при огляді не було виявлено.
5. Наполягайте на тому, щоб Вам надали документ, який підтверджує, що товар було прийнято на діагностику і описано його зовнішній вигляд, з датою та підписом відповідальної особи. Від дати, вказаної в цьому документі, починається відлік 14 днів.
6. Не лінуйтесь телефонувати і контролюйте кожен етап, це лише у Ваших інтересах. 
7. У випадку, якщо Ваші законні вимоги будуть ігноруватись, набирайте урядову гарячу лінію.
Надіюсь, дана інформація буде корисна і комусь допоможе.
Окрема подяка Вікторії, менеджеру служби підтримки, яка адекватно і оперативно реагувала на мої вимоги, не уникала контакту, попри мою наполегливість. 
Оскільки моя проблема була вирішена, відгук залишаю позитивний. Однак, чи купляти щось у даному Інтернет-магазині (враховуючи вищеописані ньюанси) - рішення за Вами.
                        розгорнути
                        згорнути 